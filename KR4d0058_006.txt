# -*- mode: mandoku-view; -*-
#+TITLE: 無為集
#+DATE: 2015-08-24 23:52:16.461572
#+PROPERTY: ID KR4d0058
#+PROPERTY: BASEEDITION WYG    
#+PROPERTY: JUAN 卷六
<pb:KR4d0058_WYG_006-1a>¶
欽定四庫全書¶
　無為集巻六　　　　　　宋　楊傑　撰¶
　　律詩¶
　　　送張令同年赴嶺南¶
滕王閣上正持盃候吏先期過嶺來澤國暫抛三徑菊¶
春風須寄一枝梅昔年身到仁宗殿同日鱗驚禹穴雷¶
萬里青雲有前約莫因藍綬歎塵埃¶
　　　劉純之以便親請還蜀¶
<pb:KR4d0058_WYG_006-1b>¶
通守臨川郡家山夢翠微願辭靈運史欲著老萊衣萬¶
事樽前盡片心天外歸金烏伴征棹日日向西飛¶
　　　賦梅送黃庭方¶
子行何所贈贈子一枝梅長共雪霜約故先桃李開清¶
香隔年在和氣引春回上國人相問為言南嶺來¶
　　　贈朱漢臣先生¶
德義輕軒冕有誰知所存清風滿淮國高節老巢門孝¶
友敦兄弟詩書敎子孫何當對明月林下接君言¶
<pb:KR4d0058_WYG_006-2a>¶
　　　送陳成伯學士知湖州¶
揚舲初出禁城東夾岸桃花蕋正紅紫綬朱轓金馬客¶
清風明月水晶宫晝衣始信歸郷貴夜鶴從教恨帳空¶
政暇笙歌應鼎沸詩壇不用苦争功¶
　　　送姜厚兄弟¶
之子别庭闈鄉心夜夜飛芝蘭經嵗老鴻鴈傍春歸芳¶
草隨征棹和風上綵衣鳴桹聲漸逺月滿釣魚磯¶
　　　送許常¶
<pb:KR4d0058_WYG_006-2b>¶
連年去鄉國從我赴南官一日學不廢雙親心自寛朝¶
廷尚公正塲屋進孤寒去去勿隕穫青雲翔羽翰¶
　　　和朝回(二首/)¶
官閒無謁禁朝退自賔稀開巻逢先覺忘言接上機百¶
千三昧悟四十九年非老矣陶彭澤浩歌胡不歸¶
氣平無病惱心定覺身閒禮局容尸素仙科玷潤刪馬¶
駑猶勉駕鳥倦合知還舊隠廬山下蓬茅屋數間¶
　　　和酬致政朱殿丞¶
<pb:KR4d0058_WYG_006-3a>¶
挂冠清世詠歸田舟縦江湖養浩然水底病龍思致雨¶
樹頭老鶴懶沖天詩因社友編三百酒為春風費十千¶
今古辭榮人不少惟君知足最當年¶
　　　再和¶
詩將曽持造化權何須功業勒燕然生涯書外都無物¶
興味壺中别有天君解扁舟帆五兩我慙佳客履三千¶
吾皇貴老多優賜好乞湖山不計年¶
　　　再和¶
<pb:KR4d0058_WYG_006-3b>¶
君賦江山數十篇人疑吟苦鬢皤然洞庭有浪寒欺晝¶
太華無雲翠挿天鷙鳥懦飛徒累百疲兵重戰必當千¶
席間莫訝賡酬速詩債從来笑隔年¶
　　　陳氏得開元佛殿梁材斵為琴傳三世矣而歸¶
　　　　於太常少卿盛誨之請予賦焉¶
佛屋良材度中琴調絃安軫布徽金平時已入棟梁用¶
終古更傳山水音陳氏得為三世寳啓期無負一生心¶
太常宻補巖廊化歌詠南風恵澤深¶
<pb:KR4d0058_WYG_006-4a>¶
　　　晝錦堂¶
功成身退正康强慿軾歸來晝錦光門外節旄交畫㦸¶
境中桑梓間甘棠兩朝將相經綸業千古絃歌禮義鄉¶
父老未勞思再見聖君方眷股肱良¶
　　　遊藉田¶
池館連雲晝掩扉晴煙冉冉日暉暉黃鸝映葉不肯去¶
翠鳥得魚還自飛禾秀天田葱犗卧花開仙苑粉牆圍¶
白蓮徑裏歸來晚風送餘香欲染衣¶
<pb:KR4d0058_WYG_006-4b>¶
　　　和酬赤松莊陳天貺¶
花壓欄干木插天不知經始自何年為憐水石留終日¶
謾拂莓苔寫數篇籠碧裁紗非我望梯雲名集自家傳¶
氣蒸波撼多才思應笑襄陽孟浩然¶
　　　過鴻溝¶
楚漢區區别土疆誰知盛德勝兵强乾坤混一歸真主¶
郡國平分亦假王地底泉源通汜水道旁碑石屬滎陽¶
如今四海都無外農入春田失戰塲¶
<pb:KR4d0058_WYG_006-5a>¶
　　　和謝聖藻遊錦川¶
錦川亭上雨霏微太守齋航巻畫旂步入名園鶯慣見¶
歌隨流水鷺驚飛凭高自有千峯聚飲劇方知萬事非¶
卻恐丹陽赴官去此心當共白雲歸¶
　　　藉田集議(以姓為韻/)¶
甸師經始遇金穰禁籞清樽合奉常千畆方田開帝籍¶
四時和氣聚神倉青壇改卜先農兆曲水交流上巳觴¶
欲識漢家林苑富融融春澤浸長楊¶
<pb:KR4d0058_WYG_006-5b>¶
　　　舟泊太湖¶
區區朝市逐紛華不信湖心有海槎八十丈虹寒卧影¶
一千頃玉碧無瑕古今風月歸詩客多少蓴鱸屬酒家¶
安得扁舟如范蠡煙波深處卜生涯¶
　　　汝直松齋¶
伊闕十五里唐朝三百年歲寒林木在王氏子孫傳門¶
有登龍客風生飲虎泉丹方齊代刻龕像魏時鐫居士¶
山長對郎君谷巳遷塔巍花繚繞溪浄竹嬋娟木記空¶
<pb:KR4d0058_WYG_006-6a>¶
陳迹烽臺息舊煙陸渾平獷俗八節穏漁船嗣絶傷宫¶
傅碑亡歎鄭䖍石樓延客醉天竺伴僧禪寓目鳴鑾地¶
追懷奪錦篇白雲最深處約我詠歸田¶
　　　黙齋¶
喧喧人世事何窮燕坐深齋孰與同道義優㳺言象外¶
利名分付是非中紅塵無路到真境幽鳥有時啼晚風¶
此意只應陶令㑹北忩琴在七絃空¶
　　　贈馮揚州¶
<pb:KR4d0058_WYG_006-6b>¶
天下無雙士淮南第一州文章老元帥節義古諸侯路¶
穏歸黃閣功成建碧油九重致堯舜四海望伊周楚甸¶
供吟筆吳兵賴坐籌風雲生鷁首蛟蜃怯龍頭有士依¶
餘芘干時愧拙謀滄溟波浪險願借釣鼇鈎¶
　　　上知郡宋大卿¶
縣弩曾陪竹馬迎清風千里畏神明三朝史榮推循吏¶
九寺官班重正卿道氣養成髭轉黑民情照盡法從輕¶
異時歸去黃金闕留得甘棠歲歲榮¶
<pb:KR4d0058_WYG_006-7a>¶
　　　答宗臣佳章¶
幽閒外世縁白日抱琴眠詩就多驚俗樓居半是仙竹¶
牀斜倚杖蘚壁倒垂鞭翻笑紅塵客馬頭韁轡牽¶
　　　和劉景文路分成考¶
新春書一考舊學惜三餘弗厭詩情淡從敎世味疎清¶
時閒將帥長日玩圖書愛我錦溪月約來相伴居¶
　　　和李義山盤豆館藂蘆有感¶
盤豆蒼珉刻舊吟清風自可滌煩襟庭蘆邂逅開青眼¶
<pb:KR4d0058_WYG_006-7b>¶
澤國歸投是素心鄉夢不知家逺近世塗休問迹升沈¶
陽春一曲一樽酒遮莫秋聲四面砧¶
　　　秀溪寒食¶
十里喧闐錦繡川鞦韆人健趂飛鳶花明栁暗丹青國¶
日薄雲濃水墨天遊女踐成芳草徑畫船衝散碧溪煙¶
武陵謾說桃源好屈指如今㡬百年¶
　　　夜泊偶書¶
過得重湖日巳斜相依漁艇宿蒹葭故園水面一千里¶
<pb:KR4d0058_WYG_006-8a>¶
明月渡頭三四家客路漂流身似梗世途紛冗事如麻¶
卻欣歸去逢寒食醉倒春風爛漫花¶
　　　和錢越州穆贈惠州弟¶
燕集蓬山雨過涼湖光何獨負知章萬家桃李春風國¶
兩郡旌旄晝錦鄉和樂豈煩鳴管磬醺酣非止為杯觴¶
遙應大庾嶺頭去南北枝間梅子黃¶
　　　和酥花二章¶
姑射山中氷雪膚造花慿仗箸頭酥生成自有神仙術¶
<pb:KR4d0058_WYG_006-8b>¶
㸃化亦同天地爐全用陰功催氣候不從凡土起根株¶
頓敎寒處萌春物鄒律回陽得似無¶
一盤花卉鬭工夫孰謂真酥勝假酥白石萌芽生玉種¶
寒林枝榦守丹爐縷金滴粉休隨俗翦綵粘膏近守株¶
翻憶嶺頭梅帶雪使歸曾得信音無¶
　　　趙左丞畫像¶
洪學祠堂寫六賢左丞功業最居先儀形已在凌煙閣¶
豈獨丹青一郡傳¶
<pb:KR4d0058_WYG_006-9a>¶
　　　魏徴君賛¶
天子詔不起少微星轉明寥寥千載後富貴在清名¶
　　　趙賔客生日¶
人間爵禄頌公難自有家傳一品官已亥年生逢巳亥¶
從今甲子别開端¶
　　　老子度闗圗送張㑹稽為夀¶
祕藏函谷闗中子持贈蓬莱閣上仙願得髭鬚如此老¶
却教龜鶴羨長年¶
<pb:KR4d0058_WYG_006-9b>¶
　　　無為子六年官太常江上耆老思得一見門人¶
　　　　求京師名筆傳冩以歸因題之云¶
江南江北白雲堆試共幽人一展開向道無為老居士¶
擬歸先遣化身來¶
　　　申國吕公挽詞¶
訃聞孰不淚盈巾寳鑑云亡社稷臣帝獵渭濵先得吕¶
神還崧嶽舊生申黙調一氣歸元鼎坐致羣倫入大鈞¶
孤賤無能報知遇文章曽許繼前人¶
<pb:KR4d0058_WYG_006-10a>¶
　　　資政少保章簡公挽詞¶
中道立不倚大哉王者言文章曽潤色功業在調元衮¶
繡光閭里圗書遺子孫悲風起吳國千載鳯凰原¶
　　　得安肅顔舅書再成哀詞¶
安肅書来倍痛傷痛傷窮苦盛時亡三千蟬蜕人何處¶
十載龍山夢一塲我愧動心非孟子誰能鼔缶學䝉荘¶
夜臺難寄登科信淚滴春衫弔夕陽¶
　　　天章俞待制挽詩三首¶
<pb:KR4d0058_WYG_006-10b>¶
材與時相㑹聲華孰可攀東堂升祕籍内閣叙清班餘¶
慶千年逺浮生一夢還故郷聞訃日雲黯四明山¶
熈寧治百川獻議闢民田平昔不毛地于今大有年至¶
忠期報國上筞在安邉士論追賢業臨風一泫然¶
節制當方面恩威號令明黠羌知効順叛俗乞歸耕一¶
夕流星隕中年逝水傾祠堂嚴嵗享耆舊致精誠¶
　¶
　無為集卷六¶
