# -*- mode: mandoku-view; -*-
#+TITLE: 無為集
#+DATE: 2015-08-24 23:52:16.437521
#+PROPERTY: ID KR4d0058
#+PROPERTY: BASEEDITION WYG    
#+PROPERTY: JUAN 卷四
<pb:KR4d0058_WYG_004-1a>¶
欽定四庫全書¶
　無為集巻四　　　　　　　宋　楊傑　撰¶
　　古詩¶
　　　豐湖歌¶
恵州風土隔世埃使我南望長徘徊昔年霹靂轟蓬莱¶
六鼇踉蹌海面開一峯崪屼九霄落萬里怒濤推擁来¶
至今浮在羅山畔玉閣石梁挿天半世人可見莫可登¶
雪棧雲梯知㡬層近聞更有豐湖好環匝亭臺映洲島¶
<pb:KR4d0058_WYG_004-1b>¶
野叟忘機鷗鷺閒寒潭無浪蛟龍老雲歸洞府月滿灣¶
客巻綸車魚在藻白玉抽苗萬盖圓翠光期壓王孫草¶
天髙日暖荔枝香風撼一川紅瑪瑙主人丹鼎飛金虎¶
豐湖無根豈䏻住一日地軸如走丸隨逐浮山還舊處¶
　　　謝公約恵墨竹圖¶
幽人漬墨寫成竹變化琅玕作𤣥玉公約贈我兩大軸¶
不比丹青凡草木六月都城苦炎燠車馬紛紛正馳逐¶
曲臺官冷晝掩闗浄掃虚堂展霜幅簾間忽有微風来¶
<pb:KR4d0058_WYG_004-2a>¶
不動纎枝清滿屋憶得扁舟載雪時曽寄㑹稽江上宿¶
　　　和謝判官宴南樓¶
邂逅南軒須水濆名言間發蘭桂芬道義相投有餘樂¶
賔主交照無繁文忠臣寤寐在北闕古風歌詠追南薰¶
出闗不覺行役苦舉頭時見孤飛雲¶
　　　送李辟疆¶
李辟疆濡須别我逰池陽别後不得信不覺青女三飛¶
霜每見世俗仇讎盃觴桎梏文章憶君酒怪吟狂徃徃¶
<pb:KR4d0058_WYG_004-2b>¶
登髙崗但見大江水茫茫九華峯青蒼使我増悲傷明¶
堂禮後一百二十日忽騎蹇驢訪我来池陽倒覆我巾¶
箱得我弊藁數十張索我狂書八九行吿我明日逰帝¶
郷我知利民術君心十年藏青雲一萬里此去髙翶翔¶
　　　白月池¶
鑿池待明月池成月自来一從幽人去明月来㡬回乳¶
竇走龍蛇斷崖激瓊瓌安得藉磐石泛我癭木杯¶
　　　留題張尉隠齋¶
<pb:KR4d0058_WYG_004-3a>¶
小隠隠林藪大隠隠朝市市朝心隠不隠身山林未必¶
忘名利夜来月明竹聲細隠齋主人留客醉四更客未¶
醒主人促車騎客笑主人勞不顧隠之意君不見梅福¶
曽作尉民官莊周亦為漆園吏¶
　　　酒隠園¶
小隠隠山林大隠隠城郭城郭多紛囂山林苦淡漠不¶
如隠於酒適意自斟酌屈原不䏻飲獨醒較清濁揚雄¶
雖願隠載醪無適莫吏部甕下卧其隠可愧怍翰林市¶
<pb:KR4d0058_WYG_004-3b>¶
上眠其隠太落拓孰若畸翁園醺酣得大樂風暖鳯凰¶
集霜重梧桐落長嘯待明月明月出林薄倚杖傲浮雲¶
浮雲度寥廓雖近市朝路不為名利縛知我尚幽勝賦¶
詩豫期約願言醉鄉逰一駕東飛鶴上池沃瑶漿冲氣¶
溢金杓當知隠君子志不在糟粕¶
　　　及第東歸逢元舉¶
與君去嵗金陵逰七月十日離楚州酒闌浩歌古亭下¶
白日雷雨催行舟片帆乗風破險浪冉冉飛過蘆花洲¶
<pb:KR4d0058_WYG_004-4a>¶
我時幸預鼇頭薦君以才術公卿留人生聚散散或聚¶
忽忽今㑹如萍浮君行何以贈君别莊鵬九萬摶髙秋¶
　　　丞相王舒公賛¶
天子元老坐而論道赫赫具瞻傅巖惟肖¶
　　　都尉王居士賛¶
珠圎而明玉澤而温鑑瑩澈而絶塵芝秀發而非根曼¶
殊沙華栴檀香芬晦堂路險大開施門西江水深一口¶
平吞誰知威音已前正是王老師孫¶
<pb:KR4d0058_WYG_004-4b>¶
　　　三江魯府君賛¶
三江府君有徳有文善政及物隂功恵民異木連理雙¶
芝共根詩助風教道傳子孫斯人一去莫可見萬里西¶
山空白雲¶
　　　治平三年秋七月當塗郭功父招無為楊次公¶
　　　　㑹於環峯時五雲叟陳徳孚以詩寄吾二人¶
　　　　因聯句酬之¶
空山坐寥落疋馬邀俊哲入門肆髙談清風掃煩熱(功/父)¶
<pb:KR4d0058_WYG_004-5a>¶
憶昔治平年姑熟溪上别歲時激箭急倐忽三十月(次/公)¶
讀書非少銳欲論先巻舌歸田殊未成累累逐羈紲(功/父)¶
孰謂趙魏老不能佐滕薛由來歲大寒松栢見孤節(次/公)¶
朋心乆愈至忠規補殘缺兒童喜父執飣餖成羅列(功/父)¶
壺有玉泉酒庖有冰裙鼈野芡剖珠璣秋𤓰咀霜雪(次/公)¶
新粳刈且舂香炊軟三淅放七聊醉飽百憂旋磨滅(功/父)¶
升平擊堯壤險怪探禹穴吐氣直虹霓落筆淬金鐵(次/公)¶
詞源河漢翻俯視隄防決文章貴天成追琢譏竄竊(功/父)¶
<pb:KR4d0058_WYG_004-5b>¶
抵掌萬古事高下争螘垤挹酌華陽水蕩滌塵土咽(次/公)¶
吾心了何染本理忘巧拙聖賢乆不作情偽愈分别(功/父)¶
竹陰卧片石浩歌聲欲闋山童倐及門喜音屈高潔(次/公)¶
傳聞脫世累天境妙搜抉疎簾巻危閣九峯青嵽嵲(功/父)¶
吟餘琴一弄鏗然響環玦老鶴不敢鳴十里飛雲絶(次/公)¶
次公君素交嗟予尚契濶疇能枉籃輿相期出寥泬(功/父)¶
　　　崔仲岳隠居松江以丹白黑飾舟曰鶴舟括蒼¶
　　　　周子韶無為楊次公治平三年夏六月㑹仲¶
<pb:KR4d0058_WYG_004-6a>¶
　　　　岳於繁昌蓬萊亭勉其罷鶴舟以應書席上¶
　　　　聯句送之¶
且就飛龍牓休登白鶴舟(子/韶)隴書方勸駕閬苑莫回頭¶
(次/公)丹頂歸滄海霜翎擲素秋(子/韶)海鵬期變化仙驥任沈¶
浮(次/公)煙月閒三島功名重五侯須知馳鳳詔便是釣鼇¶
鈎(子/韶)巳得沖天便無思擊楫遊(次/公)楚醪鏗逸韻湘瑟助¶
𡨕搜(子/韶)南浦成春别北山空夜愁九臯聞象魏一葉寄¶
汀洲(次/公)世氣騎風虎機心走海鷗(子/韶)昔年嗟鷁退今日¶
<pb:KR4d0058_WYG_004-6b>¶
並麟遊(次/公)八月仙槎駛千齡聖運優市朝真大隠箕潁¶
謾清流(子/韶)鼓枻雖漁父乘桴笑仲由片帆從此巻舊氅¶
亦應留(次/公)冠珮重華國鶯花四皓樓雄文高鴈塔大醉¶
憶蓬丘(子/韶)勲若書青史幢須建碧油蘭橈好重舉乘取¶
上揚州(次/公)¶
　　　送沈漢卿拜母墓(效孟體/)¶
慈母塚前柏孝子眼中血根在葉長青恩深淚難歇二¶
月黃鶯鳴一路𤣥猿咽¶
<pb:KR4d0058_WYG_004-7a>¶
　　　牛渚磯修水府祠(并序/)¶
牛渚磯在太平州之北里即温嶠燃犀之所也石岸險¶
隘江流湍激頗為舟檝之害中有水府祠南唐保大年¶
封其神以王號國朝祥符中從而加封舟人将過之必¶
先陸走具牲幣以禱焉及慶厯初朝命開新河於磯後¶
而獲安濟則禮事稍損祠宇多敝嘉祐七年章太守命¶
修之傑因賦之且警來者¶
牛渚磯大江汹汹山險巇舟人欲渡不敢渡烹牲投簡¶
<pb:KR4d0058_WYG_004-7b>¶
先禱祈自從䟽派得安濟禱者漸踈祠宇隳我聞鬼神¶
若君子不以風濤為福威吁嗟人心自險易昔也兢兢¶
今也違太守修祠豈無意寄語安者毋忘危¶
　　　至㳺堂¶
人孰不好㳺外物常求備佳勝窮山海紛華樂朝市不¶
知務内觀未得㳺之至達士靡窺牖天道已昭熾六合¶
極周流萬化覽要㑹瀟灑須川守名堂慕髙致政清民¶
訟簡庭木交蒼翠間闗林鳥鳴跳躍池魚戲逍遥成詠¶
<pb:KR4d0058_WYG_004-8a>¶
歌吏隠欣得地視聽與人同所適與人異翻笑列禦宼¶
不出終身愧吾亦愛吾廬豈獨壺丘氏¶
　¶
　¶
　¶
　¶
　¶
　¶
<pb:KR4d0058_WYG_004-8b>¶
　¶
　¶
　¶
　¶
　¶
　¶
　¶
　無為集卷四¶
